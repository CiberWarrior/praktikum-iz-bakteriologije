---
title: Određivanje broja bakterija u suspenziji direktnim metodama
description: Direktne metode određivanja broja bakterija
---


Metode direktnog određivanja broja bakterija obuhvaćaju brojenje pod mikroskopom ukupnog broja živih i mrtvih bakterija u suspenziji. Broj stanica u poznatom volumenu suspenzije određuje se u **Petroff-Hauserovoj komorici** za brojenje bakterija (slika 47). Ukupan volumen zatovoren u Petroff-Hauserovoj komorici iznosi **0,02 mm³**, jer je mrežica površine 1 mm², a dubina komorice 0,02 mm. Za brojenje stanica kvasaca i spora plijesni upotrebljava se **Thomina komorica** ili **Bürker-Türkova komorica** volumena **0,1 mm³**. 

Budući se se brojenjem u komorici ne može ustanoviti koje su bakterije žive, a koje nisu, dobiveni je broj u pravilu veći no što je stvaran broj živih stanica u uzorku. Metoda određivanja ukupnog broja bakterija primjenjuje se radi brze procjene broja bakterija u kontroli kvalitete namirnica, kod infekcija mokraćnog sustava i u ekološkim studijama.

<h3 style="color: #096279; font-size: 1.4rem; font-weight: 600; margin: 1.5rem 0 1rem 0;">Moderne metode direktnog brojenja</h3>

Modernije metode direktnog brojenja bakterija obuhvaćaju **epifluorescentnu mikroskopiju** i bojenja bakterija fluorescentnim bojama kao što su **akridin oranž** i **DAPI** (4,6-diamidino-2-fenilindol). 

<h4 style="color: #096279; font-size: 1.2rem; font-weight: 600; margin: 1.2rem 0 0.8rem 0;">Bojenje akridin oranžom</h4>

Bakterije u uzorku vode ili razrijeđenom uzorku volumena **2 mL** boje se **2 min** u sustavu za membransku filtraciju **0,1%-tnom otopinom akridin oranža**. Konačna koncentracija boje u ovako obojenom uzorku bude **10 μg/mL**. 

<h4 style="color: #096279; font-size: 1.2rem; font-weight: 600; margin: 1.2rem 0 0.8rem 0;">Bojenje DAPI-em</h4>

Ako se kao fluorescentna boja koristi DAPI, bakterije se boje **5 min** **0,0001%-tnom otopinom DAPI-a**, tako da je konačna koncentracija boje u uzorku **0,01 μg/mL**. 

<h3 style="color: #096279; font-size: 1.4rem; font-weight: 600; margin: 1.5rem 0 1rem 0;">Filtracija i priprema</h3>

Poslije bojenja uzorak se filtrira kroz **crni polikarbonatni filtar**, npr. Nuclepore, promjera pora **0,2 μm**. Ako je filtar bijel, poželjno ga je prije filtracije obojiti u crno, što je potrebno radi postizanja kontrasta kod epifluorescencije. Filtar se boji u crno stajanjem filtra u **Irgalan crnilu** (1g Irgalan crnila u 1L 1%-tne octene kiseline) **24 h**.

<h3 style="color: #096279; font-size: 1.4rem; font-weight: 600; margin: 1.5rem 0 1rem 0;">Brojenje pod mikroskopom</h3>

Na filtru sakupljene bakterije obojene **akridin oranžom** broje se u **plavom svjetlu (450-490 nm)** pod imerzijskim objektivom (povećanje 1000 x), uz uporabu imerzioskog ulja oslobođenog autofluorescencije. Broje se jasno ocrtani oblici **zelene i narančaste boje**. 

Bakterije obojene **DAPI-em** broje se u **UV-svjetlu (270-380 nm)**, kao jasno ocrtani oblici **plave boje**.

U vidnom polju mikroskopa omeđenom okularnom mrežicom pregleda se najmanje **10 polja**, a broj ukupnih bakterija u 1 mL uzorka izračuna se prema jednadžbi:

**Broj bakterija/mL = (srednji broj bakterija × površina filtra (μm²)) / (volumen uzorka (mL) × površina polja (μm²))**

![Slika 47](/images/slika47.jpg)

**Slika 47.** Mrežica Petroff-Hauserove komorice.