---
title: 'Metoda otiska'
description: 'Replica Plate Method'
---


Metodu otiska (engl. “Replica Plate Method”) uveli su 1952. Lederberg i Lederberg. Služi za izolaciju bakterijskih mutanti otpornih na antibiotike, mutagene, karcinogene, određivanje optimuma temperature ili pH uzgoja. Sastoji se u tome da se na površinu odgovarajuće podloge nacijepi bakterijska kultura iz koje se npr. žele izolirati mutanti. Kad na podlozi porastu kolonije, na porasle kolonije lagano se pritisne sterilni baršun razapet na Petrijevoj ploči nešto manjoj od ploče na kojoj su porasle kolonije. Zatim se baršun opet lagano pritisne na istu vrstu podloge i podloge s različitim modifikacijama (dodatkom antibiotika, mutagena, karcinogena, s različitim pH). Poslije inkubacije na podlozi istog sastava porast će sve kolonije kao i na matičnoj ploči, a na pločama kopijama s modifikacijama porast će samo otporne kolonije (mutanti). Metodu je razradio Stilinović (1979.) za dokazivanje prisutnosti fizioloških skupina bakterija u vodi, sedimentu i tlu te njihovog pH i temperaturne valencije (slika 87).

![Shematski prikaz izrade metode otiska – porasle kolonije označene su crnim točkama](/images/slika87.jpg)

**Slika 87.** Shematski prikaz izrade metode otiska - porasle kolonije označene su crnim točkama.

---

*Povratak na [Poglavlje 21](/poglavlje-21)*


