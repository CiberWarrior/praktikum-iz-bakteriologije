---
title: Broj kolonija bakterija
description: Određivanje broja kolonija bakterija
---


Broj aerobnih saprofitskih, organotrofnih ili heterotrofnih bakterija indirektan je indikator prisutnosti lako razgradive organske tvari u vodi, a upozorava na svježa organska zagađenja.

<h3 style="color: #096279; font-size: 1.4rem; font-weight: 600; margin: 1.5rem 0 1rem 0;">CFU - Colony Forming Units</h3>

Kako bi se izbjegle greške u izražavanju, jer nikada nije sigurna pretpostavka da je iz svake pojedinačne žive (vijabilne) stanice porasla jedna kolonija mikroorganizama, broj poraslih kolonija izražava se kao **broj jedinica koje stvaraju kolonije** (engl. **Colony Forming Units, CFU**).

Brojenjem poraslih kolonija zaključujemo koliko je bilo živih vijabilnih stanica u vodotoku ili suspenziji tla. Da bismo dobili propisan broj kolonija na Petrijevim zdjelicama između **10 i 300**, potrebno je često prvo pripremiti seriju decimalnih razrjeđenja uzorka. Poznati volumen uzorka iz odgovarajuće serije decimalnog razrjeđenja nacijepiti na hranjivu podlogu u Petrijevim zdjelicama (slika 43). Za uzgoj saprofitskih bakterija koristi se neselektivna podloga **hranjivi agar** i inkubacija na **22°C / 72 h**.

![Slika 43](/Images/slika43.jpg)

**Slika 43.** Postupak određivanja broja kolonija saprofitskih bakterija iz uzorka vode metodom decimalnih razrjeđenja uzorka.

<h3 style="color: #096279; font-size: 1.4rem; font-weight: 600; margin: 1.5rem 0 1rem 0;">Metode nacjepljivanja uzoraka</h3>

Uzorak se na ploče može nacjepljivati na nekoliko načina: 

<h4 style="color: #096279; font-size: 1.2rem; font-weight: 600; margin: 1.2rem 0 0.8rem 0;">1. Metoda širenja razmaza (Spread Plate Method)</h4>
Provodi se tako da se na skrućenu hranjivu podlogu u Petrijevoj zdjelici odpipetira određeni volumen uzorka i raširi po podlozi prije flambiranim drygalskim štapićem (stakleni štapić svinut pod 90°).

<h4 style="color: #096279; font-size: 1.2rem; font-weight: 600; margin: 1.2rem 0 0.8rem 0;">2. Metoda izlijevanja rastopljene agarne podloge (Pour Plate Method)  </h4>
Provodi se tako da se u Petrijevu zdjelicu odpipetira određeni volumen uzorka, na koji se izlijeva rastopljena podloga s agarom temperature **45°C**. Sadržaj zdjelice lagano se promiješa i ostavi da se skrutne.

<h4 style="color: #096279; font-size: 1.2rem; font-weight: 600; margin: 1.2rem 0 0.8rem 0;">3. Metoda membranske filtracije</h4>
Pod vakuumom uzorak vode potrebno je profiltrirati kroz membranski filtar promjera pora **0,2-0,45 μm**. Filtar se sterilno prenese na skrućenu hranjivu podlogu u Petrijevoj zdjelici. Bakterije zadržane na membranskom filtru sposobne su difuzijom uzimati hranjiva iz podloge i porast će u obliku kolonija na filtru.

<h3 style="color: #096279; font-size: 1.4rem; font-weight: 600; margin: 1.5rem 0 1rem 0;">Razlike u rastu kolonija</h3>

U metode širenja razmaza kolonije porastu na **površini podloge** (slika 44), a u metode izlijevanja podloge većina kolonija poraste u obliku **sitnih zareza unutar podloge**.

![Slika 44](/Images/slika44.jpg)

**Slika 44.** Kolonije saprofitskih bakterija nacijepljene metodom širenja razmaza.

<h3 style="color: #096279; font-size: 1.4rem; font-weight: 600; margin: 1.5rem 0 1rem 0;">Brojenje kolonija</h3>

Brojenje poraslih bakterijskih kolonija obavlja se na aparatu koji zovemo **brojač kolonija** (slika 45).

![Slika 45](/Images/slika45.jpg)

**Slika 45.** Brojač bakterijskih kolonija.

<h3 style="color: #096279; font-size: 1.4rem; font-weight: 600; margin: 1.5rem 0 1rem 0;">Izračunavanje CFU</h3>

Izračunavanje broja kolonija (CFU) bakterija obavlja se na osnovu broja poraslih kolonija na Petrijevim pločama, uzimanjem u obzir volumena uzorka nacijepljena na ploču iz određenog razrjeđenja prema formuli:

**CFU = (broj poraslih kolonija × recipročna vrijednost razrjeđenja uzorka) / volumen inokuluma**

Za račun se uzimaju samo one ploče na kojima je poraslo **više od 10 i manje od 300 kolonija** (brojive ploče). Ako je u jednoj seriji dobiveno više brojivih ploča, konačni broj CFU bit će **srednja vrijednost svih brojivih ploča**.