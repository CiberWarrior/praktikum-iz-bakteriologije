---
title: 'Biogeokemijski ciklus dušika'
description: 'Osnovni koncepti i faze biogeokemijskog ciklusa dušika'
---


Ciklus dušika u prirodi (slika 72) započinje ugradnjom molekularnog dušika iz atmosfere u stanice određenih vrsta bakterija kroz procese nazvane biološka fiksacija dušika. Fiksacija dušika može biti asimbiotska, a ostvaruju je slobodno živuće bakterije u vodi i tlu, aerobi (*Azotobacter*, *Azomonas*, *Spirillum*), fakultativni anaerobi (*Enterobacter*, *Klebsiella*) ili obligatni anaerobi (*Clostridium pasteurianum*). Simbiotsku fiksaciju dušika ostvaruju bakterije roda *Rhizobium* i *Bradyrhizobium* u simbiozi s biljkama većinom iz porodice lepirnjača (Leguminoseae). Bakterije fiksatori dušika amonijev ion (NH<sub>4</sub><sup>+</sup>) predaju biljkama za sintezu organskog dušika, a na njih se nastavljaju sve više trofičke razine.

Razgradnjom svih živih organizma, što čine bakterije amonifikatori (organoheterotrofi) procesom deaminacije ili amonifikacije nastaje amonijev ion. Amonijev ion u aerobnim uvjetima podliježe oksidaciji pomoću bakterija kemolitoautotrofa do nitrita (nitrifikacija 1. faze, *Nitrosomonas*) i nitrata (nitrifikacija 2. faze, *Nitrobacter*). Nitrati mogu biti reducirani u procesu asimilacije te dušik iz njih biti ugrađen u stanice mikroorganizama i biljaka.

Disimilatorna redukcija nitrata tip je anaerobnog disanja u kojem nitrat služi kao terminalni akceptor elektrona i pri tome bude reduciran do nitrita i dušikovih oksida. Ako je krajnji produkt ovog procesa amonijak, govorimo o natražnoj amonifikaciji, a ako je produkt neki plinoviti oblik dušikovih oksida (NO, N<sub>2</sub>O) ili molekularni dušik (N<sub>2</sub>), o denitrifikaciji. Time se denitrifikacijom molekularni dušik vraća u atmosferu. Anammox bakterije (engl. anaerobic ammonium oxidation) sudjeluju u prevođenju amonijeva iona i nitrita u plinoviti N<sub>2</sub>.

![Slika 72. Ciklus kruženja dušika u prirodi.](/images/slika72.jpg)
