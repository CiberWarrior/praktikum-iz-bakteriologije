---
title: Frakciona sterilizacija (tindalizacija)
description: Postupna sterilizacija za materijale osjetljive na visoku temperaturu
---


Metodu je uveo John Tyndall, irski fizičar oko 1850. Para koja struji iz uzavrele vode upotrebljava se za sterilizaciju hranjivih medija sa sastojcima koji ne podnose temperaturu iznad 100°C (termolabilne komponente). Aparat koji služi za sterilizaciju u pari naziva se Kochov lonac.

To je cilindrična metalna posuda s poklopcem, u kojoj se voda zagrijava električnim grijačima. Iznad vode koja vrije nalazi se rešetka, na koju se stavlja hranjivi medij u Erlenmayerovoj tikvici tako da para struji oko nje. Tikvica s medijem za frakcijsku sterilizaciju stavlja se u Kochov lonac (može se upotrijebiti i obični, veći kuhinjski lonac s poklopcem) i kad se pojavi para te počinje izlaziti, ispod poklopca ili kroz otvor na aparatu počinje se mjeriti vrijeme od 30 min. Nakon toga inkubira se tikvica s podlogom u termostatu na 35°C/24 h. Sljedeća dva dana isti se postupak ponavlja. 

Cilj je metode da se zagrijavanjem na 100°C unište vegetativni oblici bakterija, a sveprisutni sporogeni oblici otporni na kuhanje preživljavaju. Inkubacijom u hranjivom mediju na povoljnoj temperaturi spore u roku od 24 h prokliju pa se onda vegetativni oblici nastali iz spora ubijaju ponovnim zagrijavanjem na 100°C idućeg dana. Za svaku sigurnost postupak se ponavlja i trećeg dana.