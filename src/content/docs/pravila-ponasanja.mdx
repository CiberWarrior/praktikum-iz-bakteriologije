---
title: Pravila reda i ponašanja
description: Pravila ponašanja u bakteriološkom praktikumu
---

# Pravila reda i ponašanja u bakteriološkom praktikumu

Prije ulaska u praktikum treba odložiti osobne stvari u ormarić, promijeniti obuću i odjenuti bijelu kutu. Prilikom ulaska i napuštanja praktikuma obvezno treba oprati i antiseptikom tretirati ruke.

Za vrijeme praktične nastave prozori i vrata praktikuma moraju biti zatvoreni da se što više izbjegne kontaminacija hranjivih sterilnih medija bakterijama, koje prilikom propuha donosi zračno strujanje.

Nepotrebno prolaženje praktikumom, izlaženje i ponovno ulaženje treba strogo izbjegavati jer se time podižu bakterije s poda, odjeće i drugih površina u zrak, što često uzrokuje kontaminacije sterilnih bakterioloških hranjivih medija.

Zabranjeno je sjedenje na laboratorijskim stolovima. Dugu kosu treba povezati, nakit s ruku odložiti.

Studenti se moraju strogo pridržavati pravila tehnike rada s bakterijskim materijalom te pravila antisepse i osobne higijene (nošenje zaštitne maske pri radu, izbjegavanje suvišna razgovora, a kihati i kašljati obvezno u papirnati rupčić).

Ne stavljati upotrijebljene instrumente i stakleni materijal na radnu površinu, već u za to pripremljene i označene posude. Bakteriološku ušicu treba obvezno spaliti prije precjepljivanja bakterijskog materijala i odmah nakon obavljena eksperimenta!

Neupotrijebljene bakterijske kulture i podloge te razvijene kulture bakterija iz prethodnih vježbi moraju stajati na vidljivu mjestu radnog stola i ne smiju se koristiti za pokus bez dopuštenja voditelja praktikuma.

Radne površine nakon završetka praktikuma treba dezinficirati i posušiti. Radno mjesto nakon završenih vježbi nužno je ostaviti čisto i spremno za sljedeću vježbu.

Posebnu pozornost valja obratiti pravilnu ispaljivanju bakteriološke ušice, prije i nakon svakog precjepljivanja bakterijskog materijala.

Potrebno je pažljivo očistiti okulare i objektive mikroskopa, posebno imerzioni objektiv da se ne ošteti i ne zamuti.
