---
title: Predgovor
description: Uvodne napomene i svrha praktikuma
---

Unutar znanosti mikrobiologije, koja proučava razne mikroorganizme, velik dio pripada bakteriologiji.  
U ovom priručniku za studente biologije dana su pravila rada i ponašanja u bakteriološkom praktikumu,  
s detaljnim uputama i originalnim ilustracijama za praktičan rad s različitim fiziološkim skupinama bakterija.

Prihvaćanjem predočene metodologije diplomirani biolozi stječu kvalifikaciju za uključenje u uspješan rutinski  
rad unutar disciplina sanitarne bakteriologije, te posebno znanstveno-istraživački rad na području ekologije  
bakterija u vodenim i terestričkim biotopima.

---

Svrha je praktikuma iz bakteriologije da se studenti biologije upoznaju i s osnovnim mikrobiološkim tehnikama rada  
i postupcima u rutinskom i znanstveno-istraživačkom radu, prisutnim u svim mikrobiološkim laboratorijima svijeta,  
te ovladaju njima.

Rad u bakteriološkom laboratoriju razlikuje se od rada u mnogim drugim laboratorijima, jer se u njemu svakodnevno  
radi s najrazličitijim vrstama bakterija, među kojima se mogu naći i patogeni agensi. Stoga je u izvedbi svake  
vježbe nužan oprez i strogo pridržavanje bakterioloških tehnika, koje su za svakog mikrobiologa *conditio sine qua non*.

---

Ova knjiga sadrži različite opisane vježbe, od kojih u nastavi može biti izabran dio, ovisno o smjeru studija.  
Svako je poglavlje u knjizi podijeljeno u uvodni dio, vježbu s postavljenim zadacima, opisanim postupkom rada za  
svaki zadatak i materijalom (bakterijske kulture, podloge, kemikalije i pribor) potrebnim za izvođenje vježbe u  
studentskom praktikumu.

Svaka je vježba potkrijepljena slikovnim materijalom kako bi se pokazao izgled rezultata pojedinog zadatka.
