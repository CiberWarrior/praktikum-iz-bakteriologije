---
title: 'Biogeokemijski ciklus ugljika'
description: 'Biogeokemijski ciklus ugljika u prirodi i uloga saprofitskih bakterija'
---

# Biogeokemijski ciklus ugljika

U procesu fotosinteze biljaka CO<sub>2</sub> iz atmosfere ugrađuje se u organske spojeve autotrofnih organizama (biljke) i u tom obliku označujemo ga kao organski ugljik. Organski spojevi ugljika u biljkama osnovica su za život svih heterotrofnih organizama na Zemlji, tj. životinja i čovjeka. Nakon uginuća biljaka i životinja organski ugljik razgrađuju heterotrofne (saprofitske) bakterije te ga procesima aerobnog i anaerobnog disanja vraćaju u obliku CO<sub>2</sub> u atmosferu. Ako je heterotrofnim bakterijama za razgradnju organskog ugljika dostupan kisik, CO<sub>2</sub> će se direktno oslobađati natrag u atmosferu. U anaerobnim uvjetima organski ugljik bude preveden do metana (CH<sub>4</sub>). Kad u okolišu s metanom bude dostupan kisik, bakterije će oksidirati metan do CO<sub>2</sub> ili CO<sub>2</sub> i organskih spojeva ugljika. Organski se ugljik može nagomilavati u okolišu i tijekom geološkog razdoblja nastaju treset, smeđi ugljen, antracit, nafta (fosilna goriva). Ugljik iz fosilnih goriva ne može biološkim putem biti vraćen u atmosferu, nego se oslobađa izgaranjem fosilnih goriva. Vraćanjem CO<sub>2</sub> u atmosferu ciklus kruženja ugljika ponovno započinje (slika 70).

Ugljikohidrati, kao najpoznatiji i najprisutniji organski spojevi ugljika vrlo su rašireni spojevi na Zemlji, a izgrađeni su od molekula ugljika, vodika i kisika. Uglavnom su u prirodi kao kompleksni ugljikohidrati polisaharidi, a manjim dijelom kao jednostavniji disaharidi i monosaharidi. Najveći broj bakterija može direktno iskorištavati monosaharide (glukoza), a kompleksne ugljikohidrate mogu iskorištavati tek kada ih druge vrste bakterija razgrade do monosaharida.

![Slika 70. Ciklus kruženja ugljika u prirodi.](/Images/slika70.jpg)

## Oligokarbofilne i polikarbofilne bakterije

Pod pojmom oligokarbofilne ili oligotrofne bakterije podrazumijevamo bakterije koje prirodno žive u čistim vodama, a ne rastu u laboratoriju na hranjivim podlogama s visokim koncentracijama ugljika. Za njihov uzgoj u laboratoriju potrebno je upotrijebiti hranjive podloge s niskim koncentracijama organske tvari (oko 0,1%). Za uzgoj oligokarbofila uobičajeno se rabi hranjivi agar u kome je koncentracija hranjiva 10 puta manja od originalne recepture za uzgoj polikarbofilnih bakterija. Oligokarbofili se kao i polikarbofili uzgajaju na 22°C/72 h.

Oligotrofi ne rastu bujno i brzo na originalnom hranjivom agaru jer su inhibirani visokim koncentracijama organske tvari alohtonog porijekla, za koje još nemaju razvijene enzimske sustave. Gotovo većina oligotrofnih bakterija sposobna je rasti nakon prilagodbe na povećane koncentracije organskih tvari, na bogatim podlogama (prilagodba na supstrat).
