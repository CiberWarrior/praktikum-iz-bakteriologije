---
title: 'Purpurne sumporne bakterije'
description: 'Purpurne i zelene sumporne bakterije te stupac po Vinogradskom'
---


Bakterije su iz ove skupine Gram-negativne, ravni ili malo zavinuti štapići, pokretnim polarnim bičevima. Boje u različitih rodova variraju od narančastosmeđe do smeđe, smeđe crvene do ružičaste, te purpurno crvene do purpurno ljubičaste. Različitost boja potječe od vezanja bakterioklorofila a s različitim prisutnim karotenoidima. Sve vrste sadrže intracelularno elementarni sumpor u obliku kuglica, koji se formira u prisutnosti sulfida i svjetlosti. Neke su vrste sposobne fiksirati dušik. Sulfidi su nužni kao davatelji elektrona za metabolizam. Tipičan je predstavnik purpurnih sumpornih bakterija rod *Chromatium*, s optimumom temperature 20–35°C i pH 6,8–7,5.

<h3 style="color: #096279; font-size: 1.4rem; font-weight: 600; margin: 1.5rem 0 1rem 0;">Zelene sumporne bakterije</h3>

Bakterije iz ove skupine su Gram-negativne, sferične do štapićaste ili zavinuti štapići. Stanice se mogu grupirati u lance kao u streptokoka. Neke su pokretne puzanjem, a neke nepokretne. Boja im može biti zelena do smeđa. Od pigmenata sadrže bakterioklorofil a c, d ili e te karotenoide. Tijekom oksidacije sulfida sumporne se kuglice izlučuju iz stanice i ne zadržavaju se u stanici, a konačni je produkt oksidacije sulfat. Neke mogu koristiti tiosulfate. Mnoge su miksotrofne, što znači da mogu asimilirati i jednostavne organske spojeve. Tipičan je predstavnik zelenih sumpornih bakterija rod *Chlorobium* s optimumom temperature 20–35°C i pH 6,8–7,0.

<h3 style="color: #096279; font-size: 1.4rem; font-weight: 600; margin: 1.5rem 0 1rem 0;">Stupac po Vinogradskom</h3>

Mali ekosustav podoban za razvoj anaerobnih fototrofnih bakterija može se razviti u stupcu po Vinogradskom (slika 95). Stupac po Vinogradskom postavlja se u menzuri koja sadrži mulj, vodu, celulozu, sulfate, fosfate i karbonate. Menzura se drži u mraku oko dva tjedna i potom izloži svjetlosti. Tijekom inkubacije u menzuri će se razviti gradijent redoks potencijala i dostupnosti kisika, koji raste od dna menzure prema njenom vrhu. Na dnu menzure u anaerobnim uvjetima celulozu će fermentirati bakterije roda *Clostridium*. Produkte fermentacije i sulfate upotrijebit će sulfat reducirajuće bakterije (*Desulfovibrio*) te će nastajati H<sub>2</sub>S, koji će difundirati u gornje slojeve. Vrste zelenih sumpornih bakterija stvorit će zelenkasti idući sloj. Naredni sloj će biti obojen purpurno zbog prisutnosti purpurnih sumpornih bakterija. U mikroaerofilnim uvjetima u menzuri razvit će se druge fototrofne bakterije kao što je rod *Rhodospirillum*. U vršnom sloju bit će prisutne aerobne bakterije roda *Thiobacillus* i sumporne bakterije roda *Beggiatoa*.

Glavne kemijske reakcije koje se odvijaju u pojedinim zonama stupca po Vinogradskom (od crne zone na dnu do smeđe površinske zone):

- Smeđa zona: H<sub>2</sub>S → S°, CO<sub>2</sub> → CH<sub>2</sub>O, CH<sub>2</sub>O → CO<sub>2</sub> + H<sub>2</sub>
- Rđavo obojena zona: CH<sub>2</sub>O → H<sub>2</sub>, CO<sub>2</sub> → CH<sub>2</sub>O
- Purpurna zona: H<sub>2</sub>S → S°, CO<sub>2</sub> → CH<sub>2</sub>O
- Zelena zona: H<sub>2</sub>S → S°, CO<sub>2</sub> → CH<sub>2</sub>O
- Crna zona: SO<sub>4</sub><sup>2−</sup> → H<sub>2</sub>S, CH<sub>2</sub>O → CO<sub>2</sub>, CH<sub>2</sub>O → CO<sub>2</sub> + H<sub>2</sub>

![Shematski prikaz stupca po Vinogradskom](/images/slika95.jpg)

**Slika 95.** Shematski prikaz stupca po Vinogradskom.

---

*Povratak na [Poglavlje 23](/poglavlje-23)*


